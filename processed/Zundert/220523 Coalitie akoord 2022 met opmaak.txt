REALISTISCH 
EN SAMEN 
VOORUIT

Coalitieakkoord ONPL, CDA en D66 2022-2026 

Voorwoord 

Het nieuwe coalitieakkoord zoals dat door ONPL, CDA en D66 is opgesteld ligt nu voor u. Hierin geven 
deze partijen aan waarover zij hun akkoord hebben gesloten. Ook omvat het een voorzet voor raadsbrede 
samenwerking op drie thema’s. Dat zijn Dienstverlening, Buitengebied en Tracékeuze Zuidelijke Ver-
keersontsluiting.

Zundert  krijgt  een  meerderheidscoalitie  die  zorg  wil  gaan  dragen  voor  goed  en  stabiel  beleid.  Om 
oplossingen te realiseren voor complexe uitdagingen zal ook gekeken worden naar vernieuwend beleid. 
De nieuwe coalitie kan daarbij terugvallen op een brede basis van verschillende meningen. Het is aan de 
drie partijen om daarin telkens een goede afweging te gaan maken om samen te doen wat goed is voor 
gemeente Zundert. Daarbij kan in een samenspel tussen gemeente en haar inwoners ruimte ontstaan 
om heikele onderwerpen aan te pakken. Veel inwoners en bedrijven hebben specifieke kennis die daarbij 
van grote waarde kan zijn. De nieuwe coalitie ziet het als opdracht om die wijsheid samen te laten gaan 
met de kundigheid die in het ambtelijk apparaat aanwezig is.

De  bouwstenen  om  gezamenlijk  aan  de  slag  te  gaan  zijn  al  voor  een  groot  deel  aanwezig,  dan  wel 
binnen handbereik. Het ambtelijk overdrachtsdocument is ook voor alle betrokkenen in de formatie van 
waarde gebleken. In het proces is daarnaast gebruik gemaakt van de medewerking van een ambtelijke 
klankbordgroep. Deze groep heeft dat wat door partijen is bedacht, opbouwend kritisch langs de meetlat 
gelegd. Hun bijdrage is als zeer waardevol ervaren, dus een woord van dank aan hen is zeker op zijn 
plaats. Bij deze!

De nieuwe coalitie staat aan de start voor een nieuwe bestuursperiode en voor twee van de drie partijen 
wordt dat een nieuwe ervaring. Dat brengt andere verantwoordelijkheden en verplichtingen met zich 
mee; iets waarvan zij zich zeer goed doordrongen zijn. Van de gehele coalitie mag verwacht worden dat 
zij oog en aandacht heeft voor het onderling vertrouwen, net als dat zij investeert in een goede relatie 
met de gehele raad en de ambtelijke organisatie. 

Om  een  raadsbrede  samenwerking  een  goede  kans  van  slagen  te  geven,  zal  de  bestuurscultuur  in 
woord en daad transparant moeten zijn. Een open debat is onontbeerlijk en kan de sleutel zijn naar 
samenwerking bij nog meer raadsbrede thema’s in de toekomst. De opdracht voor de nieuwe coalitie is 
ook dat ze komt met beleid dat stabiel en betrouwbaar is en oog heeft voor de uitvoering daarvan. Maar 
ook vernieuwende voorstellen om - daar waar mogelijk - het goede nog beter te maken.

Mijn hoop en verwachting is dat we over vier jaar kunnen vaststellen dat onze gemeente floreert. Ik 
wens de gemeenteraad en het ambtelijk apparaat een goede en vruchtbare samenwerking toe met het 
nieuwe college!

Met vriendelijke groet,

David Bömer
Formateur

pag. 2

Inleiding

Bewegen en balanceren
We leven in een dynamische tijd. Veranderingen voltrekken zich in een hoog tempo en we ervaren in 
toenemende mate dat veel zekerheden niet zo vanzelfsprekend zijn als dat we eerder aannamen. Of 
dit nu veroorzaakt wordt door een pandemie, geopolitieke conflicten of de gevolgen van klimaatveran-
dering. Technologie creëert nieuwe mogelijkheden en oplossingen maar kent ook schaduwzijden. Waar 
veel mensen in ons land goed in staat zijn om kansen te benutten en daarmee hun leven naar eigen 
inzicht in te richten, staan andere mensen om uiteenlopende redenen aan de kant en voelen zich in de 
steek gelaten door de overheid. 

Al deze ontwikkelingen werken door op lokaal niveau. Opgaven waarvoor gemeenten staan, worden 
daardoor complexer en gaan veelal gepaard met urgentie. De coronacrisis en de opvang van vluchtelingen, 
zoals recent de komst van vluchtelingen uit Oekraïne, vormen daarvan het tastbare bewijs. Dit vraagt 
een overheid die in staat is om te bewegen en balanceren om adequate antwoorden en oplossingen te 
vinden.

Groen, gedreven en gemeenschapszin als sterke basis
Er wachten ons dus veel uitdagingen waarbij gemeenten op een groot aantal gebieden aan zet zijn. Als 
ONPL, CDA en D66 willen wij de verantwoordelijkheid nemen om komende vier jaar op lokaal niveau 
de juiste keuzes en besluiten te nemen die de Zundertse samenleving verder brengen. De kernwaarden 
van Zundert zijn ‘groen, gedreven en gemeenschapszin’. Wij mogen ons gelukkig prijzen met zo’n sterke 
basis! Voor ons vormt dit onderdeel van het DNA van Zundert dan ook het vertrekpunt van waaruit 
wij onze ambities voor de nieuwe bestuursperiode hebben geformuleerd en tot dit coalitieakkoord zijn 
gekomen. 

Integrale duurzaamheid als verbindende factor
Samen  met  onze  inwoners,  ondernemers  en  organisaties  maken  we  de  toekomst.  Wij  vinden  het 
belangrijk  dat  daarbij  ook  aandacht  is  voor  duurzaamheid  in  de  breedste  betekenis  van  het  woord: 
een duurzame ontwikkeling van de samenleving. De zeventien doelen voor 2030 (Global Goals) zoals 
die door de Verenigde Naties zijn vastgesteld, vormen voor ons daarbij de leidraad. We staan voor een 
samenleving waarbij oog is voor elkaar en we -  waar dit mogelijk is - tot pragmatische keuzes komen: 
zo kan het ook! Dat alles met als perspectief om de Zundertse samenleving na deze bestuursperiode 
beter achter te laten voor de verdere toekomst. 

Wij zijn er ons terdege van bewust dat bij het maken van afwegingen in het kader van duurzaamheid er 
soms spanning aanwezig kan zijn tussen ecologie en economie. Maar wij zien goede mogelijkheden om 
hier ‘ontspannen’ mee om te gaan. Door belangen nadrukkelijk niet tegenover elkaar te plaatsen maar 
juist naast elkaar en door hierover steeds het gesprek aan te gaan. De manier waarop we afgelopen 
maanden het traject voor de omgevingsvisie Zundert Floreert hebben doorleefd, is voor ons daarbij een 
inspirerend voorbeeld en maakt dat we erop vertrouwen dat ook bij andere onderwerpen op die manier 
te kunnen doen. Duurzaamheid heeft raakvlakken met zeer veel te maken keuzes en te nemen besluiten 
door raad en college. Daarom moet geborgd worden dat in de te maken bestuurlijke afwegingen door 
college en raad voortaan aandacht wordt besteed aan de manier waarop besluiten een bijdrage leveren 
aan de genoemde Global Goals.

pag. 3 

Zelfbewust in de regio
Zundert is en blijft een zelfstandige gemeente die zelf doet wat ze kan en samenwerkt waar dat wenselijk 
en  noodzakelijk  is.  Dat  vinden  wij  de  beste  waarborg  voor  de  identiteit  van  Zundert,  Rijsbergen, 
Achtmaal, Wernhout en Klein-Zundert. 

Het regionale samenwerkingslandschap blijft in ontwikkeling zowel in omvang als in intensiteit. Voor ons 
staat daarbij steeds de inhoud van de opgave centraal. Op basis daarvan maken we de afweging met 
welke partners we deze het meest succesvol kunnen verwezenlijken. Wij blijven samenwerken in de 
verschillende (sub)regionale verbanden zoals die zich in recente jaren hebben ontwikkeld. Afhankelijk van 
de strategische doelstellingen van onze gemeente zijn wij op die manier actief in meerdere verbanden. 
Dat kan soms zijn op de schaal van West-Brabant of dan weer in kleinere samenstellingen. Allereerst 
denken wij daarbij aan de De6-gemeenten (met soms daarbij de Brabantse Wal-gemeenten) maar ook 
de Baroniegemeenten zijn voor bepaalde opgaven de meest logische samenwerkingspartners.

Belangrijk daarbij is dat het aangaan en de intensivering van samenwerkingsrelaties, niet mag leiden 
tot een eenzijdige afhankelijkheidsrelatie voor Zundert. Er moet een gezond evenwicht zijn tussen wat 
samenwerkingspartners ons kunnen leveren en wat wij op onze beurt kunnen bieden (‘wederkerigheid’). 
Ook bestuurlijk willen wij in de regio posities innemen daar waar die aansluiten op de prioriteiten van 
Zundert. 

Onze gemeente heeft vier Vlaamse buurgemeenten. Meerdere problemen die we in Zundert ervaren, 
hebben een grensoverschrijdend karakter, bijvoorbeeld als het gaat om criminaliteit en veiligheid. De 
grensoverschrijdende samenwerking met Belgische buurgemeenten moet daarom worden geïntensiveerd. 
Samen staan we sterk. Niet alleen om problemen op te lossen maar ook om kansen te benutten die het 
wonen, werken en leven in de grensstreek ten goede komen. 

Open houding en integer
De onderlinge samenwerking en de gewenste bestuursstijl verdienen blijvend attentie. Dat geldt zowel 
tussen raadsleden onderling als tussen raad en college. We zoeken steeds de samenwerking op basis van 
respect en een open houding en doen daarbij recht aan de opvattingen en voorstellen van minderheden 
in de raad. Op die manier zijn we in staat de inwoners van Zundert zo goed mogelijk te dienen. Dat doen 
we ook door naar onze inwoners open en transparant te zijn en steeds de samenwerking te zoeken. Zo 
willen we de kloof tussen politiek en gemeenschap verkleinen.

De aandacht die afgelopen periode is besteed aan weerbaarheid en integriteit van het voltallige gemeen-
tebestuur zien wij als een noodzakelijke en waardevolle investering en moet ook de komende periode 
worden gecontinueerd.  

Netwerkorganisatie
De gemeente Zundert heeft zich in de voorbije jaren ontwikkeld tot een netwerkorganisatie. Er wordt 
intensief  samengewerkt  met  omringende  gemeenten,  inwoners,  bedrijven  en  maatschappelijke 
organisaties. In deze netwerkorganisatie staan de maatschappelijke opgaven centraal en kan snel en 
flexibel  ingesteld  worden  op  behoeften  en  wensen  vanuit  de  samenleving.  Een  compacte  ambtelijke 
organisatie is ook kwetsbaar. Bijvoorbeeld door de krapte op de arbeidsmarkt, de uitstroom van oudere 
medewerkers en het gegeven dat veel tijd en capaciteit opgaat aan regulier werk. We beseffen dat het 
daardoor lastig is om alle bestaande en nieuwe opgaven gedegen te kunnen oppakken. Bijvoorbeeld 
als  het  gaat  om  meer  te  investeren  in  het  samenwerken  met  onze  inwoners  en  het  verbeteren  van 
de dienstverlening. Het op orde brengen van de benodigde ambtelijke capaciteit heeft daarom onze 
nadrukkelijke aandacht. 

pag. 4

Stabiel en vernieuwend
Er is afgelopen vier jaar veel gerealiseerd en in gang gezet. Wij conformeren ons zoveel mogelijk aan 
de genomen besluiten. Daarmee bevorderen we de bestuurlijke stabiliteit. Op een aantal onderwerpen 
willen wij tot vernieuwing komen. Wij hebben onze prioriteiten voor de nieuwe bestuursperiode geordend 
in een viertal programma’s. Daarmee sluiten we aan op het voorstel tot een nieuwe programma-indeling 
zoals dat in het ambtelijk overdrachtsdocument wordt vermeld, namelijk Dienstverlenend en Betrokken 
Zundert,    Aantrekkelijk  en  Ondernemend  Zundert,  Sociaal  en  Vitaal  Zundert  en  Veilig  en  Weerbaar 
Zundert.  We  beginnen  doelbewust  met  het  onderdeel  Dienstverlenend  en  Betrokken  Zundert.  Hierin 
komt namelijk naar voren wat we belangrijk vinden aan de houding van bestuur en organisatie naar 
onze  inwoners,  ondernemers  en  organisaties  bij  alles  wat  we  in  de  komende  bestuursperiode  willen 
gaan doen. 

Dienstverlenend en Betrokken Zundert

• 

• 

• 

• 

• 

 De gemeente is er voor haar inwoners. Ze reageert met begrip en inlevingsvermogen, is dienst-
verlenend en opereert daarbij in een netwerk van publieke en private partners. Van buiten naar 
binnen. Het vraagt van de gemeentelijke organisatie allereerst om de inwoner centraal te stellen 
in de dienstverlening. Die kan digitaal zijn waar dit kan maar persoonlijk waar dit gewenst is.

 Daarnaast is een positieve oplossingsgerichte grondhouding van belang: meedenken over wat 
wel mogelijk is of hoe het mogelijk gemaakt kan worden. Wij beseffen dat er soms grenzen zijn 
aan wat verwezenlijkt kan worden. In dat geval is het belangrijk om daarover duidelijk te zijn. 

 Wij vinden het belangrijk dat de gemeentelijke organisatie hieraan concreet en praktisch vorm 
geeft.  Door  helderheid  te  scheppen  in  wat  wanneer  wordt  verwacht  van  de  aanvrager,  door 
mailberichten  en  telefonische  verzoeken  van  inwoners  tijdig  en  volledig  te  beantwoorden, 
aandacht  te  hebben  voor  doorlooptijden  en  de  opvolging  van  de  behandelende  medewerker 
of organisatieonderdeel borgen. Snel en duidelijk communiceren moet het uitgangspunt zijn, 
ook ‘nee’ is een antwoord. Daar op die manier te handelen laat het gemeentebestuur zien haar 
inwoners serieus te nemen. 

 Wanneer  het  gaat  om  inwonersinitiatieven  en  het  uitdaagrecht  verwachten  we  een  actieve 
dienstverlenende houding van de gemeente. Indieners moet duidelijk zijn wat van hen wordt 
verwacht en waarom trajecten soms langer tijd nodig hebben. 

 Niet altijd hoeft het nodig te zijn om externe adviezen in te winnen voor bepaalde vraagstukken. 
Waar  dat  mogelijk  is,  kunnen  ook  de  inwoners,  ondernemers  en  organisaties  zelf  gevraagd 
worden om met oplossingen te komen.

pag. 5 

Aantrekkelijk en Ondernemend Zundert

• 

• 

• 

• 

• 

 De  fysieke  leefomgeving  van  onze  gemeente  is  belangrijk  voor  de  leefbaarheid  en  een 
aantrekkelijk woon- en ondernemersklimaat. Dit vraagt om overwogen keuzes in ruimtegebruik, 
om  bruisende  kernen  waarin  de  leefbaarheid  en  het  voorzieningenniveau  op  peil  worden 
gehouden.  Zundert is een groene gemeente. We hebben een groot buitengebied waarin gewerkt 
wordt maar ook gewoond en geleefd. Inzet op de vitaliteit van dit buitengebied blijft dan ook 
belangrijk. Onze gemeente heeft het grootste aardbeienareaal van Nederland. Deze zachtfruits-
ector moet zich goed kunnen blijven handhaven in Zundert. Voldoende ruimte voor teeltonder-
steunende voorzieningen moet worden behouden en gecreëerd. 

 Afgelopen bestuursperiode zijn veel activiteiten ontplooid om de problematiek van de vrijkomende 
agrarische bebouwing op te lossen. De nieuwe bestuursperiode gebruiken we om de lessen die 
geleerd zijn uit de pilot vitaal buitengebied te integreren in de reguliere werkwijze om blijvend 
te  investeren  in  een  gezond,  veilig  en  economisch  buitengebied.  Wij  gaan  ervan  uit  dat  de 
gemeente  daarvoor  de  samenwerking  met  de  lokale  gemeenschap  zoekt.  Vertrouwen  op  de 
aanwezige kennis, expertise en ervaringen van onze inwoners en ondernemers moet daarbij het 
uitgangspunt zijn. Dezelfde houding verwachten wij ook als het gaat om de uitvoering van de 
aanstaande Omgevingswet. 

 De gevolgen die veranderingen van het klimaat met zich meebrengen, ervaren we allemaal in 
toenemende  mate.  Periodes  van  langdurige  droogte  worden  afgewisseld  met  momenten  van 
heftige en aanhoudende neerslag. Dat vraagt om maatregelen waarmee we zo goed mogelijk 
kunnen anticiperen op deze weersschommelingen, in onze woonkernen en in het buitengebied. 
Ook hier verwachten wij dat van de aanwezige expertise in gemeenschap (zoals van de tuinders 
of organisaties als Treeport, Fruitport en ZLTO) gebruik wordt gemaakt, bijvoorbeeld als het 
gaat om locaties voor wateropvang.

 Extra aandacht voor groen in de dorpen en het buitengebied van onze gemeente is niet alleen 
belangrijk  om  daarmee  gevolgen  van  de  klimaatverandering  te  verzachten  maar  draagt  ook 
bij aan een attractief Zundert voor inwoners en bezoekers. Daarom gaan we de dorpskernen 
vergroenen. Dat komt de uitstraling van de openbare ruimte ten goede. Ook hierbij zoeken we 
waar mogelijk de samenwerking met lokale ondernemers. De aanwezige land- en tuinbouw in 
Zundert vormt immers een wezenlijk onderdeel van het groene karakter van onze gemeente.

 De  verblijfsrecreatie  is  een  belangrijke  sector  met  volop  kansen  voor  onze  gemeente  maar 
staat onder druk en kent een complexe dynamiek. Het is daarom van belang dat we samen met 
ondernemers  tot  vernieuwing  en  herontwikkeling  komen.  Ook  hierbij  is  preventief  handelen 
belangrijk.  Naleving  van  wet-  en  regelgeving  is  van  belang  zodat  recreëren  op  een  gezonde 
en  verantwoordelijke  manier  kan  plaatsvinden.  De  aanpak  die  is  opgesteld  om  tot  vitale 
vakantieparken te komen, gaan we uitvoeren. 

pag. 6

• 

• 

• 

• 

• 

• 

 Het Business Centre Treeport krijgt steeds meer gestalte. Inmiddels is gestart met de tweede 
fase van het thematische bedrijventerrein en worden stappen gezet naar een verbreding met de 
ontwikkeling van Treeport en Fruitport naar Greenport. Wij ondersteunen deze doorontwikkeling 
en zien hierbij een faciliterende rol voor het gemeentebestuur weggelegd. Deze ambitie vormt 
namelijk een interessant aanknopingspunt om een impuls te geven aan de Zundertse economie 
omdat ook de regio, de provincie en het waterschap meerwaarde zien in deze ontwikkeling. 

 Er is krapte op de woningmarkt. Er zijn te weinig huizen beschikbaar om aan de vraag te kunnen 
voldoen en die vraag is divers. Voor ons ligt de hoogste prioriteit bij het bouwen van betaalbare 
woningen  voor  jongeren.  Daarnaast  willen  we  inzetten  op  levensloopgerichte  woningen  en 
huisvesting voor spoedzoekers.

 Initiatieven  die  bijdragen  aan  het  terugdringen  van  het  energiegebruik  willen  we  faciliteren 
en stimuleren. We gaan onderzoeken of het mogelijk is om als gemeente woningeigenaren te 
ondersteunen in de verduurzaming van de eigen woning op basis van de Gemeentelijke Verduur-
zamingsregeling (Woonpas).  

 Het Gemeentelijk Verkeers- en Vervoersplan (GVVP), dat de raad in 2021 heeft vastgesteld, gaan 
we uitvoeren. De maatregelen uit dit plan komen de aantrekkelijkheid van onze gemeente ten 
goede en zijn bevorderend voor de vestiging van de bedrijvigheid in Zundert. We kijken hierbij 
nadrukkelijk naar de kwaliteit van de uitvoering en afwerking.

 We willen de veiligheid van de Veldstraat verbeteren. Dat doen we door te gaan lobbyen voor het 
verplaatsen van de bestaande bushalte aan deze straat naar een andere locatie. Wij zien daarvoor 
mogelijkheden door de huidige route door Zundert aan te passen. Uiteraard dient een nieuwe halte 
zodanig geschikt te zijn dat alle doelgroepen gebruik kunnen maken van dit openbaar vervoer. 

 De ontsluiting van de dorpskernen van Rijsbergen en Zundert vraagt de komende bestuursperiode 
onze aandacht. We gaan keuzes maken hoe we die het beste kunnen gaan realiseren. 

pag. 7 

Sociaal en Vitaal Zundert

• 

• 

• 

• 

• 

• 

• 

• 

 Alle inwoners van Zundert kunnen naar vermogen meedoen aan de samenleving. Wij staan voor 
een  inclusieve  samenleving.  We  stimuleren  zelfontplooiing,  zelfredzaamheid,  saamhorigheid 
en  gezondheid.  De  sociale  cohesie  en  gemeenschapszin  is  sterk  en  duurzaam  en  zorgt  voor 
leefbare dorpen. Hierdoor kunnen inwoners zorgen voor zichzelf en voor anderen. De kracht van 
Zundert moeten we blijven benutten door aandacht te houden voor de basis van onze sociale 
maatschappij. Deze basis wordt gevormd door ons rijke verenigingsleven en de vele initiatieven 
die vanuit onze gemeenschap worden genomen.

 De afgelopen twee jaar toen de coronacrisis grotendeels ons leven bepaalde, hebben we daarvan 
mooie voorbeelden kunnen ervaren. Ook bij de recente opvang van Oekraïense vluchtelingen 
zien  we  hoe  inwoners  uit  onze  gemeente  de  helpende  hand  reiken.  Dat  is  belangrijk  want 
een  langdurige  opvang  van  deze  vluchtelingen  zal  de  nodige  impact  hebben  voor  inwoners, 
instellingen en ondernemers.

 We  ervaren  een  toename  van  armoede.  Er  is  ook  een  groeiende  groep  werknemers  en 
zelfstandigen zonder personeel (zzp’ers) van wie het eigen inkomen niet meer toereikend is om 
alle uitgaven te kunnen bekostigen. Voor meer inwoners – jong en oud - wordt het lastig om 
‘mee te kunnen doen’ omdat de financiële mogelijkheden beperkter worden. Daarom gaan we 
het gemeentelijk armoedebeleid herijken.

 Met  samenwerking  en  oog  voor  elkaar  halen  we  de  beste  en  meeste  resultaten.  We  leggen 
nog  meer  de  focus  op  het  voorkomen  van  problemen  (preventie)  in  plaats  van  deze  op  te 
lossen (curatie) en vergroten van de mogelijkheden om ‘mee te doen’ voor de mensen die dat 
het hardst nodig hebben. Daarom gaan we inzetten op vrijwilligersondersteuning, preventieve 
programma’s,  betaalbare  sportvoorzieningen  en  een  doorontwikkeling  van  mantelzorgonder-
steuning, bijvoorbeeld in de vorm van scholing.

 Bij de jeugd zien we een toename van problemen rondom mentaal welbevinden dat door de 
coronacrisis extra duidelijk naar voren is gekomen. Wij zien hierbij een rol voor het jongerenwerk 
weggelegd.  Door  actief  ‘in  het  veld’  werkzaam  te  zijn  kunnen  vroegtijdige  signalering  en 
interventie helpen om afglijden naar zwaardere problematiek te voorkomen.

 Ook  cultuur  kan  op  allerlei  manieren  een  positieve  rol  spelen  in  de  ontwikkeling  van  onze 
inwoners en het versterken van verbindingen. Dit komt de maatschappelijke ontwikkeling en 
saamhorigheid in onze gemeente ten goede. Het biedt onze inwoners daarnaast een vorm van 
ontspanning. Wij willen aan deze positieve effecten extra aandacht geven en maken dat concreet 
om samen met onze culturele organisaties nieuw beleid op te stellen en ruimte te maken voor 
de uitvoering van dat beleid. 

 Daarbij denken wij onder meer aan het versterken van cultuureducatie. Het aanbod daarvan op 
de basisscholen kan worden uitgebreid én verbreed tot meerdere groepen inwoners.  

 Aan cultuurbeoefening op meerdere manieren willen we ruimte bieden in de nieuwe Schroef die 
in de eerste helft van de nieuwe bestuursperiode wordt gebouwd. Samen met alle (potentiële) 
gebruikers blijven we in gesprek om te komen tot een invulling van dit multifunctionele gebouw 
die zo goed mogelijk tegemoet komt aan alle behoeften en wensen.

pag. 8

• 

• 

• 

 In de voorbije periode heeft de raad eveneens een besluit genomen over de locatiekeuze voor 
een  nieuw  te  bouwen  integraal  kindcentrum  (IKC  Zundert)  als  vervanging  voor  de  huidige 
basisscholen De Zonnebloem en de Annaschool. Aan dit besluit conformeren wij ons.

 Voor het vrijkomende schoolgebouw in De Berk zien wij goede mogelijkheden om dit op een 
nieuwe manier in te vullen. Wij denken daarbij aan een maatschappelijke functie voor de wijk, 
gecombineerd met ruimten voor cultuur- en sportbeoefening. Vanwege de grote behoefte aan 
woonruimte bij onze jonge inwoners zou daarbij een combinatie kunnen plaatsvinden met pro-
jectontwikkeling. Bijvoorbeeld in de vorm van een ‘tiny house-concept’.

 Een  goed  onderwijsklimaat  maken  we  samen,  onderwijs,  kinderopvang,  maatschappelijke 
organisaties en de gemeente. We zien kansen het aanbod beter op elkaar af te stemmen. Zowel 
binnen onderwijs en ondersteuning als in combinatie met jeugdzorg. De basis is afgelopen jaren 
op orde gebracht. Het is nu zaak door te ontwikkelen.

Veilig en Weerbaar Zundert

• 

• 

• 

• 

• 

 Iedereen die in de gemeente Zundert woont, werkt, onderneemt en recreëert moet zich veilig 
voelen. Samen met onze partners, inwoners en instellingen werken we daaraan vanuit ieders 
eigen  verantwoordelijkheid.  De  gemeente  stuurt  aan  en  geeft  daarbij  ruimte  aan  de  andere 
partijen voor eigen inbreng en vanuit eigen kracht. Op die manier kunnen we ook de gevolgen 
van ondermijning en criminaliteit bestrijden en deze zoveel mogelijk voorkomen.

 Cybercriminaliteit heeft daarin een steeds groter aandeel. In de integrale veiligheidsportefeuille 
van de burgemeester moet daarom meer aandacht komen voor dit onderwerp.

 Aan het vergroten van de veiligheid in Zundert leveren de buurtpreventieteams een belangrijke 
bijdrage. Wij zullen hen dan ook blijven ondersteunen om hun inzet mogelijk te maken.  

 Om de verkeersveiligheid te verbeteren zijn afgelopen jaren tal van maatregelen genomen. Wij 
constateren  dat  deze  maatregelen  niet  altijd  daadwerkelijk  tot  een  veiligere  situatie  hebben 
geleid. We hebben met name zorg over het langzaam verkeer. Het is belangrijk dat hier naar 
gekeken wordt en waar dit nodig is verbeteracties worden ingezet. Veilig kunnen deelnemen 
aan het verkeer is een voorwaarde om optimaal gebruik te kunnen maken van de aanwezige 
voorzieningen in onze dorpen en draagt daarmee ook bij aan de versterking van de leefbaarheid.

 Om  een  veilige  en  gezonde  leefomgeving  en  een  goede  omgevingskwaliteit  te  behouden  is 
handhaving soms onontkoombaar. De veranderingen die de Omgevingswet met zich meebrengt 
zien wij als een kans om op andere manier naar handhaving te kijken. Er zullen altijd situaties 
zijn dat naleving van wet- en regelgeving de gemeente bindt om een handhavingstraject op 
te  starten.  Maar  wij  willen  dat  daarnaast  de  gemeente  gaat  kijken  naar  mogelijkheden  om 
conflicterende belangen op een andere manier op te pakken. Een goed gesprek of de inzet van 
vormen van bemiddeling kunnen ook een basis vormen om tot aanvaardbare oplossingen te 
komen. 

pag. 9 

Financiële paragraaf

Algemeen
Dit coalitieakkoord vormt de kern van een zomernota waarmee de (financiële) kaders voor de begroting 
2023 en daarna worden vastgesteld. Hiermee start de planning-en-controlcyclus voor deze raadsperiode. 
Ten tijde van het opstellen van dit akkoord zijn er nog een aantal financiële onzekerheden en risico’s. 
Daarvan verwachten we dat die begin juni deels worden opgelost met het verschijnen van een belangrijke 
update (de zogenaamde meicirculaire) van het Rijk over de verdeling van het geld voor de Nederlandse 
gemeenten voor de komende jaren. Deze actuele informatie over onze inkomsten wordt in de zomernota 
verwerkt. Met deze financiële paragraaf schetsen we daarom het financiële beeld op basis van wat we 
nu, medio mei 2022, weten, inclusief de onzekerheden en risico’s.

Risico’s en onzekerheden blijven er namelijk altijd en we leven in turbulente tijden. Tegelijkertijd gaan 
we ervan uit dat die risico’s niet allemaal en in hun volle omvang tegelijk bewaarheid worden. Daarnaast 
mogen  we  ervan  uitgaan  dat  ook  de  onzekerheden  niet  allemaal  negatief  uitpakken.  Het  financiële 
uitgangspunt nu is de lopende meerjarenbegroting 2022 – 2025, aangevuld met de indicaties uit de 
zogenaamde maartbrief van het Rijk over de groei van het gemeentefonds. Daarom  zijn we er wél van 
overtuigd dat we voor de opgaven en ambities uit dit akkoord een financieel realistisch en haalbaar 
perspectief hebben voor de komende jaren.

Het gemeentefonds
Alle Nederlandse gemeenten ontvangen een zogenaamde  algemene uitkering uit een gemeentefonds 
van het Rijk. Daar komt ongeveer 60% van onze inkomsten vandaan. Vanaf 2023 wordt een nieuwe ver-
delingsmethode ingevoerd van die algemene uitkering. Die nieuwe methode is nadelig voor Zundert. We 
gaan er dan jaarlijks € 500.000 op achteruit.  Echter, omdat de totale omvang van dat gemeentefonds 
aanzienlijk  groeit  gaan  we  er  de  komende  drie  jaren  per  saldo  toch  op  vooruit.  De  belangrijkste 
onzekerheid is dat de kabinetsplannen maar reiken tot en met 2025. Volgens de huidige plannen uit het 
regeerakkoord vallen die inkomsten uit het gemeentefonds in 2026 terug naar het niveau 2022. Dat 
maakt een sluitende begroting vanaf 2026 nog een uitdaging.

Sociaal domein
In het regeerakkoord had het kabinet extra middelen opgenomen om de gemeenten te compenseren 
voor de hogere kosten van de jeugdzorg. Deze middelen worden nu nog niet toegekend. Het Rijk en 
de VNG zijn momenteel in gesprek over de Hervormingsagenda Jeugd. In de meicirculaire wordt ook 
hierover meer inzicht verwacht. 

Klimaat en bouwen
Zoals  hiervoor  aangegeven  is  een  aanzienlijk  groei  van  het  gemeentefonds  waarschijnlijk,  zeker  tot 
en met 2025. We verwachten dat in de meicirculaire de plannen van het Rijk voor de woningbouwim-
puls, het klimaat en de energietransitie concreter worden uitgelegd. We zien ook kansen mee te liften 
op de fondsen die het Rijk additioneel beschikbaar stelt voor woningbouw en energietransitie waarbij 
waarschijnlijk wel om vormen van cofinanciering wordt gevraagd. 

pag. 10

Ingeboekte besparingen in de lopende meerjarenbegroting 2022 - 2025
In de uitvoering van dit akkoord  worden eerder vastgestelde besluiten en beleid gerespecteerd. Wel kan 
het zijn dat de eerder ingeboekte besparingen voor de jaren 2023 – 2025 een ongewenste  uitwerking 
hebben op de koers uit dit akkoord. Omdat die ingeboekte besparingen niet het gevolg zijn geweest 
van inhoudelijke strategie maar veel meer noodzakelijke financiële keuzes waren om een structureel 
sluitende  begroting  te  kunnen  vaststellen,  willen  we  die  bij  het  opmaken  van  de  begroting  opnieuw 
beoordelen. Nu vanuit het perspectief van de ambities uit dit akkoord. Daarbij gaat het met name om 
de voorliggende voorzieningen in het sociaal domein, de opgaven bij duurzaamheid, de ontwikkelingen 
voor een vitaal buitengebied en het uitvoeringsprogramma van het GVVP.

Tot slot

We  starten  deze  raadsperiode  in  een  tijd  waarin  zelfs  wereldwijde  geopolitieke  ontwikkelingen  snel 
doorwerken, ook op de gemeentefinanciën van Zundert zoals de inflatie en autonome kostenstijgingen. 
Dat brengt onzekerheden met zich mee en stelt ons de komende jaren voor belangrijke afwegingen en 
soms moeilijke keuzes. Die verantwoordelijkheid hebben we opgepakt in de volle overtuiging  dat we 
dankzij een flexibele houding, met constructieve samenwerkingen en op basis van een heldere koers, 
onze inwoners en ondernemers van dienst kunnen zijn op een manier die Zundert van haar gemeente-
bestuur mag verwachten.

pag. 11 

pag. 12

Besluitvorming

Dit politiek akkoord is aangeboden door de onderstaande drie partijen 

en is vastgesteld door de gemeenteraad van Zundert.

Voor het opstellen van dit coalitieakkoord hebben we dankbaar gebruik gemaakt van de ambtelijke bouwstenen 

zoals die zijn neergelegd in het document ‘Het dynamisch perspectief van bewegen en balanceren’. Voor de nieuwe 

bestuursperiode vormt het document een geschikte onderlegger voor de uitwerking van het coalitieakkoord. 

Bijlage

U kunt het ambtelijk overdrachtsdocument downloaden door op de QR code te klikken of te scannen.

pag. 13 

Correspondentieadres: Postbus 10.001 | 4880 GA Zundert | 

l | E 

Bezoekadres: Markt 1 | 4881 CN Zundert | T 076 - 599 56 00     

