GEMEENTEBLAD 

Officiële uitgave van de gemeente Loon op Zand 

Nr. 126315 
22 maart 
2022 

Verkeersvisie Loon op Zand 2025 

Voorwoord 
  
Loon op Zand is als gemeente enorm in beweging. Alleen daarom al is verkeer en infrastructuur een 
belangrijk onderwerp in onze gemeente. Veel plannen die we de afgelopen jaren maakten en nog gaan 
maken, hebben invloed op de verkeersstructuren in onze gemeente. Daarom maakten we een nieuwe 
visie op mobiliteit: hoe zien we de bereikbaarheid van onze gemeente voor de toekomst. Daarbij horen 
ook parkeren en verkeersveiligheid. 
  
Deze toekomst staat in de Verkeersvisie Loon op Zand 2025. Het is de opvolger en vervanger van het 
in 2009 vastgestelde verkeersplan. De nieuwe verkeersvisie kwam tot stand in nauw overleg met belan- 
gengroeperingen en –organisaties binnen onze gemeente. Met hen diepten we de aandachtpunten uit 
een enquête onder raadsleden, inwoners en ondernemers verder uit. Bijvoorbeeld welke onderwerpen 
moeten ten opzichte van de huidige situatie anders in de toekomst. En hoe is dat ‘anders’ dan? 
  
In de Verkeersvisie Loon op Zand 2025 is aandacht voor auto’s, fietsers, voetgangers en openbaar 
vervoerreizigers. Wat wij erg belangrijk vinden, is de aandacht voor het fietsverkeer en de verbetering 
van het fietsnetwerk. Dit geldt zowel voor het woon-werkverkeer als voor de recreatieve bestemmingen. 
  
In de afgelopen periode hebben we al veel bereikt voor een goede en veilige mobiliteit en infrastructuur. 
Met dit nieuwe beleidsplan zetten we een volgende stap op de weg naar een duurzaam verkeer- en 
vervoersysteem. Goede bereikbaarheid voor zowel onze inwoners, ondernemers als de vele bezoekers. 
  
1. Inleiding: een nieuwe verkeersvisie 

Een Verkeersvisie geeft richting aan het mobiliteitsbeleid. Het vorige verkeersplan van Loon op Zand 
is gedateerd (2009) en speelt niet meer in op actuele ontwikkelingen. Daarom is nu een nieuwe Ver- 
keersvisie opgesteld. 

1.1 Waarom een nieuwe verkeersvisie 
De afgelopen jaren is in Loon op Zand veel veranderd in de openbare ruimte. Ruimtelijke en (sociaal) 
economische ontwikkelingen leiden tot een groeiende en veranderende mobiliteitsbehoefte, zowel 
binnen Loon op Zand als vanuit de regio en verder. Het bestaande verkeersplan biedt onvoldoende 
richting hiervoor. Het is tijd voor een nieuwe visie die rekening houdt met de nieuwe toekomstige 
ontwikkelingen. 
  
De komende jaren ontwikkelt de gemeente Loon op Zand zich verder als sterke toeristisch recreatieve 
gemeente in Hart van Brabant. Dat komt onder andere tot uiting in een toenemende hoeveelheid auto- 
verkeer op het wegennet en een toenemende parkeerbehoefte in en rond de centrumgebieden. Deze 
verkeersvisie beschrijft hoe in die mobiliteitsbehoefte het beste kan worden voorzien. Daarbij geldt dat 
verkeersonveiligheid en negatieve effecten van het autoverkeer in de vorm van luchtvervuiling, geluids- 
overlast en barrièrewerking van hoofdroutes waar mogelijk worden teruggedrongen. 
  
De gemeenteraad heeft opdracht gegeven een plan te ontwikkelen in samenhang met de Structuurvisie. 
In deze Verkeersvisie is daarom aansluiting gezocht met de ruimtelijke en economische projecten in 
de gemeente. Het hoofdwegennet ontsluit die ruimtelijke ontwikkelingslocaties. Omgekeerd is bij ver- 
keerskundige opgaven gezocht naar kansen om te komen tot aanpassing van de wegenstructuur in het 
kader van ruimtelijke en economische planontwikkelingen. 

1.2 Hoe is deze visie tot stand gekomen? 
Deze verkeersvisie is het resultaat van een interactief proces. Bij de start is de gemeenteraad betrokken 
door te vragen naar hun oordeel over de huidige situatie en naar de wensen voor de toekomst. Daarna 
is in een enquête hetzelfde aan de inwoners van Loon op Zand gevraagd. Daarop aansluitend hebben 
twee werksessies met bewoners en vertegenwoordigers van belangengroepen en –organisaties (win- 
keliers en ondernemers, hulpdiensten, gehandicaptenplatform, enz.) plaatsgevonden. Toetsing van alle 
ingebrachte ideeën en wensen is gebeurd vanuit verschillende gemeentelijke beleidsvelden (onder 
andere: ruimtelijke ordening, stedenbouw, integrale veiligheid, economie, welzijn en onderwijs, milieu 
en recreatie en toerisme). 
  
Deze inventarisaties en gesprekken hebben veel informatie opgeleverd voor deze Verkeersvisie. Wij 
hebben op basis daarvan een nieuw toekomstbeeld beschreven waar we de komende jaren aan gaan 

1 

Gemeenteblad 2022 nr. 126315

22 maart 2022 

werken. Dit uitgewerkt in onderwerpen die speciaal de aandacht gaan krijgen. Het gaat dan nog niet 
om uitgewerkte maatregelen, die komen in een later op te stellen uitvoeringsplan in beeld. 
  

College en raadsleden fietsen langs projecten door de gemeente 

1.3 Hoe is deze visie opgebouwd? (leeswijzer) 
In het volgende hoofdstuk beschrijven we de gebiedsfoto: hoe staat de gemeente ervoor? In hoofdstuk 
3 staat de kern van onze visie en daarin vier concrete doelstellingen. Dat maakt duidelijk wat er in 2025 
moet zijn bereikt. Hoofdstuk 4 gaat in op de thema’s voor de verschillende typen gebieden die de ko- 
mende jaren prioriteit krijgen. Hoofdstuk 5 gaat in op de aanpak en uitwerking van deze Verkeersvisie 
voor de komende jaren. 
  

Kloosterstraat, Loon op Zand 

2. De gebiedsfoto: hoe staan we ervoor? 

Om te weten waar je naartoe wilt, moet je ook weten waar je nu staat. Daarom is er een gebiedsfoto 
gemaakt van allerlei aspecten rond mobiliteit in Loon op Zand. Dit gaat over ruimte en economie, net- 
werken, mobiliteit, verplaatsingsgedrag, verkeersveiligheid en leefbaarheid. Allereerst zijn resultaten 
van de bewonersenquête opgenomen. In bijlage 1 is een uitgebreide presentatie van de gebiedsfoto 
opgenomen. 
  

2 

Gemeenteblad 2022 nr. 126315

22 maart 2022 

  
  

2.1 Uitkomsten enquête onder inwoners 
Als onderdeel van het opstellen van de Verkeersvisie Loon op Zand is een enquête uitgezet onder in- 
woners. Deze enquête had als doel om te horen wat inwoners en/of ondernemers in Loon op Zand 
belangrijk vinden. Wat vinden zij van de huidige situatie en waar willen ze in de toekomst aandacht 
voor? De belangrijkste uitkomsten van de enquête zijn links in de figuren te zien. Met al deze input zijn 
de resultaten uit ‘Waar staat je gemeente’ actueel gemaakt en uitgediept. 
  
Huidige situatie 
Wat opvalt is dat de scores over de centrumgebieden en de woon-werkgebieden veel op elkaar lijken. 
We zien een gemiddelde waardering voor alle onderwerpen. In deze gebieden springt de sociale veilig- 
heid er positief uit. In de centrumgebieden scoort het fietsparkeren wat lager. In de woon-werkgebieden 
is dat het openbaar vervoer. In het buitengebied liggen de scores iets verder uit elkaar. Ook hier scoort 
het openbaar vervoer het laagst, de openbare ruimte scoort daarentegen hoger dan de andere onder- 
werpen. 
  
Toekomstige situatie 

3 

Gemeenteblad 2022 nr. 126315

22 maart 2022 

We hebben ook gevraagd wat men belangrijk vindt voor de toekomst. Waarin moet de gemeente inves- 
teren? De onderwerpen verkeersveiligheid, lopen en fiets scoren dan het hoogst. Verkeersveiligheid 
blijkt een grote link met het fietsen te hebben. 
Verder valt op dat de onderwerpen die laag scoren voor de huidige situatie, zoals het openbaar vervoer, 
de bushaltes en het fietsparkeren, ook niet voor de toekomst belangrijk worden gevonden. Ook de 
toegankelijkheid voor mindervaliden vindt men minder belangrijk. Mogelijk komt dit minder naar voren 
uit de enquête omdat een meerderheid zelf niet mindervalide is. 

Ruimte en economie; 

2.2 Uitwerking thema’s: zie bijlage 
In de gebiedsfoto zijn 6 thema’s uitgewerkt die allen relatie hebben met verplaatsen. Het zijn de thema’s: 
■ 
■  Mobiliteit; 
■ 
Netwerken; 
■ 
Verplaatsingsgedrag; 
■ 
Verkeersveiligheid; 
■ 
Leefbaarheid. 

Deze thema’s worden in bijlage 1 uitgebreid toegelicht. aandeel winkelen (26%). 
  

Kasteellaan: fietsroute naar de Efteling 

2.3 Conclusie 
Als algemeen beeld is in deze gebiedsfoto naar voren gekomen dat er rond verkeer en infrastructuur 
veel goed gaat. Ook wordt goed ingespeeld op nieuwe ontwikkelingen. Kijkend naar de bewonersen- 
quête blijft aandacht nodig voor verkeersveiligheid waaronder verkeersveilig gedrag. Daarnaast vraagt 
de toename van vooral recreatief verkeer meer aandacht in de toekomst voor een goede bereikbaarheid 
van locaties en (woon- en werk)gebieden. Niet alleen voor het autoverkeer maar in grote mate ook voor 
fietsverkeer. Ook vinden onze inwoners dat voorzieningen voor voetgangers meer prioriteit moeten 
krijgen. 
  
De netwerken voor auto- en fietsroutes uit het oude Verkeersplan (2009) zijn voor de kern Kaatsheuvel 
nog steeds de basis, maar moeten voor een aantal wegen aangepast worden. In de kern Loon op Zand 
moet het netwerk geheel geactualiseerd worden. Dit komt door de gewijzigde ontsluitingsstructuur van 
de kern Loon op Zand in de afgelopen jaren. Ook in het buitengebied is het gebruik van een aantal 
wegen veranderd, bijvoorbeeld door de realisatie van de Burgemeester Letschertweg en uitbreiding 
van het bedrijventerrein Vossenberg in Tilburg. Waar er sprake is van nieuwe knelpunten, bijvoorbeeld 
wanneer er meer verkeer over wegen gaat dan wenselijk is, dan moeten daar oplossingen voor worden 
geboden. In hoofdstuk 4.2 wordt dit verder uitgewerkt. 

4 

Gemeenteblad 2022 nr. 126315

22 maart 2022 

3. De ambitie: wat willen we bereiken? 

Op basis van de gebiedsfoto komen we tot een ambitie voor deze Verkeersvisie. Die ambitie is vertaald 
in vier hoofddoelstellingen: mobiliteit voor iedereen, een verkeersveilig weggebruik, bereikbare locaties 
en een leefbare omgeving. Daar gaan we ons sterk voor maken in de komende jaren. In dit hoofdstuk 
staan deze vier doelstellingen toegelicht. 
  

3.1 Relatie met bestaand beleid 
Verkeer is nauw verbonden met economie, ruimte en milieu. Zo is een goede infrastructuur en een 
aantrekkelijke openbare ruimte essentieel voor het vestigingsklimaat van bedrijven en bewoners. 
  
In februari 2017 is het Economisch Programma Loon op Zand 2016-2020 door het College vastgesteld. 
Dit Economisch Programma heeft tot doel het ondernemersklimaat te versterken en economische groei 
te bewerkstelligen. We streven naar een gunstig vestigingsklimaat voor ondernemers. 
Behoud en versterking van de werkgelegenheid binnen de gemeente staat voorop. Daarnaast wordt 
ook ingezet op een sterke vrijetijdseconomie: het creëren van een aantrekkelijke omgeving om te ver- 
blijven. Bereikbaarheid is belangrijk, maar ook de aantrekkelijkheid van de dorpskernen en een goede 
recreatieve infrastructuur voor wandelen, fietsen, mountainbiken en paardrijden. De verkeersoplossingen 
moeten daarom veilig, slim en duurzaam zijn. 
  
Het ruimtelijke beleid heeft ook een directe relatie met mobiliteit. In de Structuurvisie Loon op Zand 
2030 (vastgesteld in 2015) is de ruimtelijke koers voor de komende jaren vastgelegd. Een van de sterke 
punten van Loon op Zand is de goede bereikbaarheid van de verschillende deelgebieden van de ge- 
meente. Tegelijkertijd constateren we dat de verkeersdruk verder zal toenemen: dat moet in de nieuwe 
Verkeersvisie een belangrijk thema zijn. Veel van de ruimtelijke ontwikkelingen hebben een doorwerking 
op de mobiliteit. Bijvoorbeeld de Lintenvisie, maar ook de wens voor meer overnachtingplaatsen (bij- 
voorbeeld hotels) in de gemeente. 
Daarnaast heeft de Efteling grote invloed op het verkeerssysteem. Met de verdere groei van de Efteling 
is het noodzakelijk dat diverse mogelijkheden worden onderzocht om het verkeer zo soepel mogelijk 
te verwerken. Deze onderzoeken vinden de komende periode plaats. 
  
Maar ook ontwikkelingen buiten onze gemeente hebben invloed. De N261 is de leisure as door Hart 
van Brabant. Diverse leisure ontwikkelingen zorgen voor een toename van mobiliteit. De gemeenten 
Waalwijk en Tilburg groeien gestaag. Er vestigen zich bijvoorbeeld steeds meer (logistieke) bedrijven 
die veel verkeer genereren. Daarnaast nemen ook het aantal woningen/inwoners toe. 
  
In 2014 is het fietsnetwerk en uitgangspunten voor de inrichting van fietsvoorzieningen vastgesteld. In 
2016 is het parkeerbeleid vastgesteld. Hierin is onder andere vastgelegd hoe om te gaan parkeerknel- 
punten en de parkeernormen voor (ruimtelijke) ontwikkelingen. 
  
Vanuit deze kaders hebben wij doelen gesteld die gericht zijn op de interne en externe mobiliteit. In 
het navolgende gaan we eerst in op duurzaam verkeer om daarna in vier doelstellingen ons beleid te 
beschrijven. In hoofdstuk 4 werken we dat in concrete thema’s verder uit. 
  

5 

Gemeenteblad 2022 nr. 126315

22 maart 2022 

Opening Jeu de Boules in Kaatsheuvel 
  

Mobiliteit voor iedereen! Kwiek Beweeg en Wandelroute 

3.2 Duurzaam verkeer 
De gemeente Loon op Zand streeft in haar beleid naar een duurzame ontwikkeling. Dat betekent dat 
bij onze activiteiten gekeken wordt of vanuit zowel sociaal oogpunt, economisch oogpunt als vanuit de 
natuurlijke omgeving een positief resultaat ontstaat. Dat doen we ook voor de mobiliteit in onze ge- 
meente. Het verkeer moet op een slimme manier georganiseerd worden. 
In de toekomst streven we dan naar meer op de fiets, minder gebruik van een personenauto door één 
persoon en meer elektrisch vervoer. Hiervoor moet over goede alternatieven verder worden nagedacht. 
  
Sociaal betekent dat iedereen aan het verkeer moet kunnen deelnemen, dat het verkeersveilig is en dat 
voorzieningen voor mindervaliden toegankelijk zijn. De economische kant houdt in dat woon- en 
werklocaties, centrumgebieden en recreatieve voorzieningen goed bereikbaar zijn en dat Loon op Zand 
aantrekkelijk is voor bezoekers. Een goede natuurlijke omgeving willen we bieden door waardevolle 
gebieden te beschermen voor verkeersdruk en negatieve effecten van gemotoriseerd verkeer zoals 
geluid en uitlaatgassen. 
In dit verband zullen wij ook als gemeente het gebruik van elektrisch vervoer en de fiets stimuleren. 

3.3 Vier doelstellingen 
Deze ambitie hebben wij in deze verkeersvisie vertaald in vier doelen: 
1.  Mobiliteit voor iedereen 
2. 
3. 
4. 

Verkeersveiligheid 
Bereikbaarheid 
Leefbaarheid 

6 

Gemeenteblad 2022 nr. 126315

22 maart 2022 

In het volgende hoofdstuk werken we de doelen uit naar thema’s en maatregelen. Daar komt in beeld 
hoe we de doelen willen gaan bereiken. 
  
1. Mobiliteit voor iedereen 
Het is van belang dat alle inwoners van de gemeente Loon op Zand kunnen deelnemen aan de samen- 
leving en daar aan kunnen bijdragen. Daarvoor is mobiliteit een belangrijke voorwaarde. Voor specifieke 
groepen zoals mindervaliden, ouderen en jongeren is die mobiliteit niet vanzelfsprekend en zij verdienen 
dan ook speciale aandacht. 
  
Om iedereen mobiel te laten zijn is goede infrastructuur nodig met zo min mogelijk belemmeringen 
voor ouderen, jongeren en mindervaliden. Tevens liggen er kansen in het slimmer organiseren van 
vervoer. (Particuliere) initiatieven hiervoor worden door de gemeente omarmd. Het aanbod van openbaar 
vervoer blijft ook van belang. Als gemeente gaan we daar niet zelf over, maar we kunnen wel invloed 
uitoefenen om maatwerk in (openbaar) vervoer in onze gemeente te bereiken. 
  

Actie rond verkeersveiligheid: keuren van je fiets 
  

Nieuwe Hoge Steenweg: de gemeente werkt aan bereikbaarheid en leefbaarheid 
  
2. Verkeersveiligheid 
De landelijke trend is dat de verkeersonveiligheid (aantallen ongevallen en slachtoffers) weer toeneemt. 
Vooral het aantal fietsers en voetgangers nemen hierin toe. Het gedrag van verkeersdeelnemers (bij- 
voorbeeld bezig met de telefoon) veroorzaakt steeds vaker die onveiligheid. Natuurlijk zijn er in de 
openbare ruimte vaak nog kansen om de inrichting te verbeteren. De gebiedsfoto laat zien dat onze 
inwoners dit belangrijk vinden. Daarom is een doel voor de komende jaren om de verkeersveiligheid 
vooral voor fietsers en voetgangers verder te vergroten. 
  

7 

Gemeenteblad 2022 nr. 126315

22 maart 2022 

In de afgelopen jaren hebben we wegen en fietspaden verbeterd om de kans op ongevallen te vermin- 
deren. Denk hierbij aan de herinrichting van de linten in de kern Loon op Zand, het aanpassen van het 
kruispunt Sweensstraat – Amerikastraat, de aanleg van een fietspad langs de Belgiëstraat en het ver- 
breden van het fietspad langs de Europalaan. Op een aantal routes en kruispunten zijn nog maatregelen 
nodig. De komende jaren zullen we hiermee verder gaan. We willen bijvoorbeeld graag het kruispunt 
bij de Molen aanpassen, net als de fietsvoorzieningen tussen De Moer en Kaatsheuvel. Ook het aanpassen 
van de fietsoversteek over de Bevrijdingsweg (ter hoogte van de Dijkstraat) is erg wenselijk. Met de 
gemeenten Tilburg en Waalwijk werken we aan de snelfietsroute parallel aan de N261. Hierbij zetten 
wij ook in op een actief beheer en onderhoud van de groenvoorzieningen van gemeente en van parti- 
culieren. Daardoor behouden fietspaden hun breedte en zal het uitzicht op kruispunten en bij oversteken 
verbeteren. 
  
Naast het verminderen van het aantal slachtoffers moet ook het gevoel van verkeersonveiligheid worden 
verminderd. Beïnvloeding van het verkeersveiligheidsgedrag is daarvoor nodig en zal meer aandacht 
moeten krijgen. Via de scholen in onze gemeente willen we de inzet voor verkeersonderwijs blijven 
voortzetten en waar dat kan nog vergroten. 
  
3. Bereikbaarheid 
Verkeer moet rijden via routes die daarvoor in de structuur van de straten en wegen zijn aangewezen. 
Het doel is de verkeersafwikkeling op het wegennet en de bereikbaarheid van voorzieningen onder 
normale omstandigheden te garanderen. De doorstroming moet in 2025 overal op hetzelfde niveau 
zijn als in de huidige situatie. Afgezien van incidentele situaties accepteren we geen filevorming op de 
genoemde wegen. 
Door de groei van het verkeer is het niet vanzelfsprekend dat alle voorzieningen optimaal bereikbaar 
zullen blijven. Daarom wordt niet alleen naar infrastructuur gekeken, maar ook naar het gebruik van 
vervoermiddelen. In samenwerking met de provincie Noord-Brabant worden werkgevers aangespoord 
om meer personeel met de fiets naar het werk te laten komen. Daarnaast kunnen werkgevers/ manage- 
ment van bedrijvenparken het vervoer slimmer organiseren. Bijvoorbeeld door te zorgen voor een 
aanvulling op het bestaande openbaar vervoer en/ of het meerijden met elkaar te stimuleren. Aan de 
andere kant moet er onder andere vanuit de gemeente aandacht zijn voor de kwetsbare groepen, zoals 
gebruikers van de deeltaxi, leerlingenvervoer en buurtbus. De provincie en vervoerder zijn verantwoor- 
delijk voor het openbaar vervoer deel daarin. De gemeente voor de bereikbaarheid en toegankelijkheid 
van de bushaltes en het parkeren van fietsen bij de haltes. 
  

Parkeren aan de  Roestelbergseweg 
  
Uit de gebiedsfoto blijkt dat de bereikbaarheid van de Efteling via de N261 extra aandacht vraagt, zeker 
wanneer daar uitbreidingen plaatsvinden. 
Mogelijkheden tot parkeren op afstand (slim organiseren van vervoer) en een extra aansluiting op de 
N261 zullen hierbij worden betrokken. De Efteling is hierbij verantwoordelijk om zelf te investeren in 
goede en goed bereikbare parkeervoorzieningen. In 2017 worden alvast maatregelen op de Europalaan 

8 

Gemeenteblad 2022 nr. 126315

22 maart 2022 

getest (experimenten). In 2018 wordt vervolgens de Europalaan definitief aangepast. De groei van de 
eerstvolgende periode kan daarmee opgevangen worden. Doel hierbij is een vlotte en veilige bereik- 
baarheid van de Efteling. Maar ook een verbetering van de leefbaarheid in de omgeving van de Efteling 
is een punt op de agenda. 
  
Voor de bereikbaarheid van de dorpscentra en recreatieve voorzieningen in het buitengebied willen 
we nog meer sturen op het gebruik van de fiets. 
Loon op Zand wil verder groeien als fietsgemeente en daarmee bijdragen aan duurzaamheid. Door 
meer mensen naar de recreatieve voorzieningen en de natuurgebieden te laten fietsen en wandelen, 
blijft het mogelijk voor bezoekers van buiten de gemeente om met de auto te komen. Daarom leggen 
we bij de fiets de komende tien jaar een belangrijke prioriteit. 
  
4. Leefbaarheid 
Voor zowel de centra, de woongebieden als het buitengebied is de kwaliteit van de omgeving een be- 
langrijk thema. Er is sprake van een goede leefbaarheid voor mobiliteit wanneer mensen zich prettig 
voelen op straat als zij van A naar B gaan. 
Overlast kan ontstaan door autoverkeer, maar ook door andere vormen van verkeer, bijvoorbeeld mo- 
toren of landbouwverkeer in het buitengebied. Wanneer hierover klachten ontstaan, zullen we die on- 
derzoeken. Waar nodig treffen we maatregelen. 
Dat geldt ook bij verkeer(soverlast) bij evenementen. In onze gemeente wordt veel georganiseerd en 
het aantal bezoekers blijft groeien. Daarover zijn we heel tevreden, maar het beheersen van het verkeer 
van en naar deze evenementen en voorzieningen vraagt meer aandacht dan in het verleden. 

4. De koers: wat gaan we aanpakken? 

In dit hoofdstuk maken we de vertaling van de doelstellingen naar concrete thema’s die we centraal 
gaan zetten in het beleid. Maar niet overal in de gemeente spelen dezelfde problemen. Daarom hebben 
we een onderscheid gemaakt in de centrumgebieden, in de woon- en werkgebieden en in het buitenge- 
bied. Voor deze drie gebiedstypen hebben we elk vijf thema’s beschreven in de volgende paragrafen. 
  

9 

Gemeenteblad 2022 nr. 126315

22 maart 2022 

Indeling van de gemeente naar centrumgebieden, woon- werkgebieden en buitengebieden 
  

4.1 Gebieden en hun samenhang 
Verkeer gedraagt zich anders in woongebieden dan op doorgaande wegen en ook knelpunten worden 
anders beleefd door het verschil in omgeving. In deze verkeersvisie is daarom onderscheid gemaakt 
in drie typen gebieden: 
1. 
2. 
3. 

De centrumgebieden 
De woon- en werkgebieden 
Het buitengebied. 

De centrumgebieden in deze gemeente zijn de centra van Kaatsheuvel en van Loon op Zand. De 
dorpskern De Moer en de overige delen van de bebouwde kommen noemen we woon- en werkgebieden. 
Het overige deel van het grondgebied van Loon op Zand is het buitengebied. 
  
In samenspraak met vertegenwoordigers van bewoners en organisaties in de focusgroepen is het type 
gebied gesproken wat het meest belangrijk is. Per deelgebied zijn er vijf thema’s geselecteerd die de 
komende tijd de aandacht vragen. Hierbij is de relatie met de hiervoor genoemde doelstellingen van 
belang. Immers de invulling en aanpak van de thema’s moet gaan leiden tot de realisering van de 
doelstelling voor mobiliteit, verkeersveiligheid, bereikbaarheid en leefbaarheid. 
  

10 

Gemeenteblad 2022 nr. 126315

22 maart 2022 

Recreatie in het buitengebied 
  

Indeling wegen in Loon op Zand naar type 
  
Vanuit mobiliteit hebben de drie typen gebieden hun eigen karakter, maar ook hun onderlinge samen- 
hang. Dat komt het meest tot uiting in het infrastructurele netwerk van wegen en fietspaden. Voordat 
we op de verkeersaspecten van de drie gebieden in gaan, willen we eerst stilstaan bij het overkoepe- 
lende netwerk. 
  

11 

Gemeenteblad 2022 nr. 126315

22 maart 2022 

4.2 Wegencategorisering en fietsnetwerk 
In het vorige verkeersplan is een wegencategorisering opgenomen. Volgens de principes van Duurzaam 
Veilig zijn de wegen in Loon op Zand verdeeld naar stroomwegen, gebiedsontsluitende wegen en erf- 
toegangswegen. Daarnaast is het fietsnetwerk vastgelegd in de Fietsnotitie (2014). 
  
In de afgelopen jaren zijn projecten gerealiseerd die van invloed zijn op deze eerdere wegencategorise- 
ring. De aansluiting van Loon op Zand op de provinciale weg N261. 
  
In Kaatsheuvel is de ring van gebiedsontsluitingswegen compleet gemaakt en is in het centrum het 
Anton Pieckplein gerealiseerd. 
  
Door deze ontwikkelingen is de oude wegencategorisering tegen het licht gehouden. In de basis is veel 
nog goed en blijft ongewijzigd. Wat verandert wel? 
  
De kern Loon op Zand is geheel anders op de N261 aangesloten, de straten zijn 30 km/u geworden. 
In Kaatsheuvel worden de Leo XIII-straat en de Hilsestraat erftoegangsweg-A (30 km/u). Dit komt de 
verkeersveiligheid ten goede. Bovendien is gelet op de maximale omvang van de 30 km/uur-gebieden 
een 50 km/uur-weg niet nodig. 
In het buitengebied zien we een toename van verkeer op de route naar de Burgemeester Letschertweg/ 
Vossenberg. Daarom wordt de Heibloemstraat een erftoegangsweg-A. 
  
Bij groot onderhoud aan deze wegen, waarbij een herinrichting mogelijk is, worden deze wijzigingen 
doorgevoerd. 
  

12 

Gemeenteblad 2022 nr. 126315

22 maart 2022 

Fietsnetwerk in de gemeente Loon op Zand 
  
Op de kaart staat het toekomstig netwerk van fietsvoorzieningen. Wij streven naar een goede kwaliteit 
van de fietsvoorzieningen en zullen daarvoor aansluiten op de landelijke richtlijnen van het CROW. 
Vanuit Duurzaam Veilig zijn fietsvoorzieningen langs gebiedsontsluitende wegen nodig. Het netwerk 
wordt verder aangevuld met fietsvoorzieningen die in grote mate voor het recreatief fietsverkeer van 
belang zijn. Dit netwerk kan in de komende jaren nog aanpassingen krijgen, bijvoorbeeld doordat zich 
nieuwe ruimtelijke ontwikkelingen voordoen. 
  
We werken samen met de gemeenten Tilburg en Waalwijk en de provincie Noord-Brabant aan de rea- 
lisatie van de snelfietsroute tussen Tilburg en Waalwijk. In onze gemeente komt deze parallel aan de 
N261 te liggen. Het doel is om deze route in 2021 gerealiseerd te hebben. Met deze route is het mogelijk 
om op een veilige en comfortabele wijze naar Tilburg of Waalwijk te fietsen. Natuurlijk zorgt de snel- 
fietsroute ook voor goede ontsluiting naar onze kernen en naar diverse recreatieve bestemmingen, 
denk aan Huis ter Heide, Loonse en Drunense Duinen, de Efteling enz. Op de tekening rechts is te zien 
waar de snelfietsroute komt te liggen. 
  

Traject snelfietsroute tussen Waalwijk en Tilburg 
  

13 

Gemeenteblad 2022 nr. 126315

22 maart 2022 

  

4.3 Centrumgebieden 
In de smalle straten van de centra moeten fietsers, voetgangers, autoverkeer en alle functies een plekje 
krijgen. Bewegwijzering blijft in alle onderdelen een punt van aandacht. Relevante thema’s zijn: 
  
1. Beter benutten van ruimte 
Er moet meer ruimte beschikbaar komen voor voetgangers en fietsers. Dit betekent dat uitstallingen 
en reclame van winkels niet in de weg van voetgangers mogen staan. Er is hierbij afstemming met 
ondernemers in de gemeente. Voetpaden mogen breder en er moet aandacht komen voor de veiligheid 
van fietsers. 

  
2. Meer  fietsparkeren 
Er is te weinig ruimte om je fiets te stallen in het centrum. We gaan meer hoogwaardige fietsenrekken 
neerzetten op slimme plekken. Ook kijken we of er oplaadpunten kunnen komen voor de elektrische 
fiets. 

14 

Gemeenteblad 2022 nr. 126315

22 maart 2022 

  
3. Slim  autoparkeren 
We willen graag dat auto’s aan de rand van het centrum geparkeerd worden. Dit vereist in Kaatsheuvel 
een verschuiving van de parkeerplekken aan de Hoofdstraat en Peperstraat. We zoeken vooral parkeer- 
plaatsen 
aan de zuidkant van het centrum, omdat hier minder parkeerplaatsen zijn dan aan de noordkant. Na- 
tuurlijk mogen mindervaliden hun auto’s zo dicht mogelijk bij hun bestemming zetten. Parkeren behouden 
op het Oranjeplein in Loon op Zand is wenselijk. Ondernemers zien graag uitbreiding. In de huidige 
openbare ruimte past dat echter niet. Bij toekomstige ruimtelijke ontwikkelingen is dit een mogelijkheid. 
Daarnaast is er bij evenementen in de beide dorpen tekort aan parkeerplaatsen. We gaan zoeken naar 
geschikte ‘overloopparkeerterreinen’, die op drukke momenten voor autoparkeren gebruikt kunnen 
worden. 

  
4. Toegankelijk voor mindervaliden 
Mindervaliden moeten overal voldoende ruimte krijgen. Dit betekent minder obstakels op de stoepen 
en strikte handhaving van de randvoorwaarden. Dus drempelvrij of voldoende afritjes, rechte voetpaden 
en de loopafstand van auto tot ingang zo beperkt mogelijk. 

  
5.  Ontsluiting centrumgebieden voor het autoverkeer 
De vindbaarheid van het centrum van Kaatsheuvel van en naar de parkeerterreinen kan beter. De 
Hoofdstraat en Peperstraat mogen nog meer verblijfsgebied worden en het autoverkeer moet zoveel 
mogelijk de route rond het centrum gebruiken. Daarnaast moeten de verbindingen tussen de parkeer- 
terreinen de voetgangers uitnodigen om naar de winkels te wandelen. Door auto’s hier te weren, ontstaat 
meer ruimte, veiligheid en gemak voor voetgangers. De concrete inrichting moet in samenspraak met 
de ondernemers worden bepaald (Lintenvisie en deze Verkeersvisie zijn het kader). Ook de vindbaarheid 
van het centrum van Loon op Zand vraagt om aanpassing. Dat speelt voor het autoverkeer maar zeker 
ook voor fietsers. Door meer bewegwijzering kan dit vorm krijgen. Belangrijk voor een aantrekkelijk 
dorpscentrum is dat de auto daar te gast is! 

  

15 

Gemeenteblad 2022 nr. 126315

22 maart 2022 

  

4.4 Woon- en werkgebieden 
De thema’s in de woon- en werkgebieden hebben eigenlijk met alle doelstellingen te maken. Niet zo 
gek: woon- en werkgebieden kunnen heel verschillende gebieden zijn. 
De belangrijkste thema’s zijn: 
  
1. Veilig fietsen en lopen 
Fietsers en voetgangers zijn vaak een kwetsbare groep in het verkeer. In de woon- en werkgebieden 
ervaren ze onveilige situaties. Dit willen we verbeteren door op een aantal kruispunten de verkeersvei- 
ligheid te verbeteren en fietsstroken of fietsstraten aan te leggen. 
Voorbeelden hiervan zijn de gehele snelfietsroute met tunnel onder de Europalaan en de fietsoversteek 
Bevrijdingsweg (ter hoogte van de Dijkstraat). 
Daarnaast onderzoeken we of we de onveilige confrontaties met breed landbouwverkeer in De Moer 
kunnen verminderen en hoe dat het beste kan. 

  
2. Verkeer bij de scholen in goede banen leiden 
Bij de meeste scholen in onze gemeente is het druk met auto’s bij het ophalen en brengen van de kin- 
deren. De scholen moeten veilig bereikbaar zijn met de fiets en we gaan samen met de scholen aandacht 
besteden aan het veilig oversteken. De inrichting van de schoolomgeving is bij de meeste scholen de 

16 

Gemeenteblad 2022 nr. 126315

22 maart 2022 

afgelopen jaren aangepast. Momenteel komt de veiligheid vooral in het geding doordat de auto vaak 
wordt gebruikt. We zetten ons in om gezamenlijk met alle scholen meer kinderen te voet en met de 
fiets naar school te laten gaan. We gaan dit op verschillende manieren met de scholen uitwerken. 

  
3. Goede bereikbaarheid van voorzieningen 
De voorzieningen in het centrum moeten goed bereikbaar zijn vanuit de woongebieden. Dat betekent 
logische routes, goede bewegwijzering (ook naar de parkeerplaatsen) en de overlast door het laden en 
lossen zo klein mogelijk maken. 

  
4. Fietsparkeren  toevoegen bij bushaltes 
Bij de bushaltes is het niet altijd mogelijk om je fiets te stallen. Dit werkt diefstal en vernieling van fietsen 
in de hand. Het openbaar vervoer veranderen ligt niet in eerste instantie bij de gemeente (andere bus- 
lijnen, of meer buslijnen). De gemeente kan het wel fijner en makkelijker maken om het eerste en laatste 
stukje van je busreis te maken. Daar hoort een veilige plek voor je fiets bij de halte bij. Hiermee stimu- 
leren we het gebruik van het openbaar vervoer. 

  
5. Altijd goed parkeren 
In alle drie kernen zijn er klachten over foutparkeren. Vooral op piekmomenten vindt dit plaats - bijvoor- 
beeld bij wedstrijden van sportclubs of de rommelmarkt. 
Daarom zetten we in op goed parkeren. Dit is beïnvloeden van gedrag. Dat voeren we uit met gerichte 
campagnes en handhaving. 

  

17 

Gemeenteblad 2022 nr. 126315

22 maart 2022 

  

4.5 Buitengebied 
In het buitengebied willen we de veiligheid van de fietsers en voetgangers verbeteren. Daarbij moeten 
we ook de bereikbaarheid van diverse recreatieve voorzieningen verzorgen. Met alles wat we doen 
houden we het landelijke karakter van het buitengebied in het oog. 
  
Vanuit de regio Hart van Brabant werken we aan een gezamenlijke agenda mobiliteit en leisure. Hieraan 
leveren we vanuit onze gemeente een actieve bijdrage, bijvoorbeeld voor een betere bereikbaarheid 
van de verschillende leisurevoorzieningen (omgeving Efteling, maar ook de natuurgebieden) en op in- 
novatieve vormen van vervoer. Zo zal de pilot leenfietssysteem in 2017 worden gerealiseerd in de 
omgeving van de Loonse en Drunense Duinen en de Oisterwijkse bossen en vennen. 
  
1. Verkeersveiligheid fietsers vergroten 
In het buitengebied kunnen conflicten optreden tussen zwaar landbouwverkeer en fietsers. Dit gaat ook 
om scholieren en recreatieve fietsers. We willen dit verbeteren: gedragscampagnes, particuliere initia- 
tieven of educatie op scholen is hiervoor een oplossing, naast het aanpakken van de gevaarlijkste 
punten. ZLTO is onze gesprekspartner hierbij. 

  
2. Bereikbaarheid recreatieve voorzieningen verbeteren 

18 

Gemeenteblad 2022 nr. 126315

22 maart 2022 

De Loonse en Drunense duinen, groepsaccommodaties en sportvoorzieningen zijn leisurevoorzieningen 
in de gemeente. In samenhang met het Economisch Programma 2016-2020 geven we de bereikbaarheid 
van deze voorzieningen prioriteit. Ook zetten we in op herkenbaarheid met bewegwijzering. Concreet 
betekent dit dat we onder meer streven naar een goede fietsverbinding tussen de Duinlaan en de 
Roestelberg en de aanleg van fiets- en voetgangersvoorzieningen in de Kloosterstraat. 

  
3. Aandacht voor beleving veiligheid 
Als je de omgeving als veilig ervaart ga je eerder fietsen en wandelen. Dat is nu nog niet overal zo in 
het buitengebied. Om dit te verbeteren kan je brede bermen met ruw gras maken en het zicht verbeteren 
(geen grote hekwerken of hoog groen). 
De gemeente wil in overleg met bewoners en kijkend naar het budget dit punt aanpakken. De vrijliggende 
fietspaden moeten volgens de landelijke normen verlicht zijn. Daarnaast is het belangrijk dat de utilitaire 
routes uit het fietsnetwerk veilig worden ervaren en daarmee daarop en op de omgeving (bijvoorbeeld 
natuur) afgestemde verlichting hebben. Deze routes verbinden de kernen met elkaar maar bijvoorbeeld 
ook met sportvelden, scholen en de kernen om ons heen. Voor de overige wegen in het buitengebied 
zijn we terughoudend met verlichting in verband met bijvoorbeeld natuurwaarden. 

  
4.  Onderhoud op en langs fietspaden 
Fietspaden moeten goed onderhouden zijn (voldoende markering en weinig belemmeringen). Onderhoud 
van de bermen hoort daar ook bij. Voorkomen moet worden dat fietsvoorzieningen smaller worden 
door overgroeiende bermen of dat laag hangende takken voor hinder zorgen. 

  
5. Eftelingverkeer opvangen 
De Efteling heeft haar plannen voor de toekomst neergelegd in het Masterplan ‘De wereld van de Efteling 
2030’. De plannen gaan uit van een forse groei van het toekomstig aantal bezoekers. Die plannen worden 
nu uitgewerkt, ook wat betreft mobiliteit en infrastructuur. Bewoners uit de gemeente zijn bezorgd dat 
de bereikbaarheid van Kaatsheuvel door die groei verslechtert. De gemeente wil het verkeer naar de 
Efteling in goede banen leiden. Dat betekent de juiste aanrijdroute handhaven, parkeren op afstand 
mogelijk maken en in nauw overleg met provincie en de Efteling nadenken over een tweede aansluiting 
op de N261. 
Ook houdt de gemeente de belangen van fietsers en voetgangers in het oog: zij moeten ongehinderd 
rond de Efteling, in het Loonse Land kunnen fietsen en wandelen. Dat betekent dat bij ontwikkeling/ 
groei van leisure het behoud van de landschappelijke kwaliteiten en het behouden van recreatieve 
routes door en langs het ontwikkelgebied aandachtspunten zijn (Structuurvisie). De verbindingen en 
routes vanuit Kaatsheuvel in zuidelijke en zuid-oostelijke richting moeten in stand worden gehouden. 

19 

Gemeenteblad 2022 nr. 126315

22 maart 2022 

5. Vervolg: op weg naar uitvoering 

Met deze Verkeersvisie zijn de uitgangspunten voor het verkeersbeleid in de komende jaren vastgesteld. 
Nu gaan we aan de slag met het opstellen van concrete projecten. 

5.1 Flexibele aanpak 
Deze Verkeersvisie 2025 is onderdeel van de beleidscyclus van het opstellen, uitvoeren, evalueren en 
bijstellen van het beleid. De Visie vormt voor de periode tot 2025 het beleidskader. De uitvoering van 
dit beleid, ofwel de concrete invulling en uitwerking van projecten en financiering, wordt geregeld in 
een afzonderlijk uitvoeringsprogramma. De genoemde thema’s hebben niet alleen betrekking op aan- 
passingen van het gemeentelijke wegennet, maar ook op activiteiten, zoals onderzoek, campagnes, 
monitoring, groenvoorziening, et cetera. 
  
Het uitvoeringsprogramma moet kunnen inspelen op de actualiteit, bijvoorbeeld als gevolg van gewij- 
zigde (politieke, bestuurlijke of beleidsmatige) inzichten of de financiële situatie. Ook de effectiviteit 
van het beleid kan daarin worden meegewogen. Periodiek wordt de uitvoering en uitwerking van het 
beleid. Dit uitvoeringsprogramma kan met het daarin opgenomen investeringsprogramma dienen als 
basis voor de begroting, die jaarlijks door de gemeenteraad wordt vastgesteld. Voor de realisatie van 
het beleid en de toekomstige projecten zal zoveel mogelijk aansluiting worden gezocht bij de uitvoering 
van ruimtelijke projecten, woningbouwprogramma’s of beheer- en onderhoudswerkzaamheden (werk 
met werk maken). De te maken keuzes in de volgorde van projecten worden door het college van B&W 
vastgelegd. Dit gebeurt op basis van de prioriteringsmethodiek van het integraal beleid voor de open- 
bare ruimte. Het uitvoeringsprogramma geeft hiervoor een goede aanzet. Uiteraard worden die keuzes 
mede gestuurd door zaken als markt, politieke en maatschappelijke ontwikkelingen, ambities en natuurlijk 
kansen die voorbij komen. 

5.2 Monitoring en bijsturing 
De komende jaren is het van belang om door middel van monitoring te volgen of de maatregelen 
daadwerkelijk hun vruchten afwerpen. Regelmatig zullen verkeerstellingen worden uitgevoerd en ver- 
keersongevallencijfers worden verzameld. Via brieven, email, de buitenbeter smartphone-app en het 
meldpunt Woonomgeving krijgt de gemeente ook input over wat de inwoners en organisaties in Loon 
op Zand vinden van de verkeerssituatie in hun omgeving. 
Door een goede monitoring is bijsturing van het beleid mogelijk, zodat de beleidsdoelstellingen in de 
toekomst gehaald worden. 
  

Beeld van De Moer 

5.3 Samenwerking 
In de vorige hoofdstukken is beschreven waar de gemeente Loon op Zand de komende jaren op wil 
inzetten. Als wegbeheerder kan de gemeente veel zelfstandig uitvoeren, maar voor veel onderwerpen 
en projecten is samenwerking met partners onontbeerlijk. Samen met partijen als VVN, de Fietsersbond, 
politie, SOL, de gebiedscommissies, centrum- en parkmanagement en andere wegbeheerders zoals 
de provincie Noord-Brabant kan vanuit ieders eigen kracht de beschreven onderwerpen worden aange- 
pakt. Bij die samenwerking zien we ook een rol voor de bewoners. De grote van die van die rol wordt 
steeds afgestemd op het betreffende project. 

20 

Gemeenteblad 2022 nr. 126315

22 maart 2022 

5.5 Tot slot 
Door de ogen van inwoners zijn alle genoemde onderwerpen belangrijk! Tegelijkertijd is duidelijk dat 
de benodigde financiële middelen niet direct voorhanden zullen zijn om alle onderdelen van deze Ver- 
keersvisie snel uit te voeren. Daarnaast moet (ambtelijke) capaciteit georganiseerd worden voor verdere 
uitwerking van de diverse thema’s. 
  
In het op te stellen uitvoeringsplan (uitwerking van deze verkeersvisie) wordt aangegeven welke pro- 
jecten wanneer opgepakt worden. We hebben veel plannen, maar we moeten kiezen in welke volgorde 
ze worden opgepakt. Hierbij houden we rekening met de effect van het project, de kosten en hoe iets 
snel en eenvoudig te realiseren is. Daarbij houden we rekening met bijvoorbeeld ruimtelijke ontwikke- 
lingen, woningbouwprojecten en beheer en onderhoud van wegen en riool. Daardoor kunnen we kansen 
benutten en werk met werk maken. Dit vergroot de uitvoeringskracht! 

21 

Gemeenteblad 2022 nr. 126315

22 maart 2022 

