Stabiel en daadkrachtig

voor Woensdrecht

Coalitieakkoord
2022-2026

12 april 2022

Coalitieakkoord 

Stabiel en daadkrachtig voor Woensdrecht 

De partijen ABZ, CDA en D66 willen samenwerken in de periode 2022-2026. Wij onderschrijven 
de onderstaande ambities. Lars van der Beek, Rainier Schuurbiers (beiden ABZ), Jeffrey van 
Agtmaal (CDA) en Thierry de Heer (D66) zijn de kandidaat wethouders. 
Partijen willen samenwerken op basis van dit akkoord op hoofdlijnen. We hebben er het volle  
vertrouwen in dat met deze samenwerking een stevige coalitie en college staat voor de komende 
vier jaar. Een college dat wij in staat achten te werken aan de problemen en crisissen van dit 
tijdsgewricht: (post)corona, de energiecrisis, het aanstaande vertrek van Fokker Elmo en de 
(financiële) gevolgen ervan voor de inwoners en de gemeente. Die zijn recent nog eens versterkt 
door de oorlog in Oekraïne. Daarnaast staan we voor een goede samenwerking met de andere 
partijen in de raad en onze gemeentelijke organisatie.
De inflatie raakt onze inwoners diep in hun portemonnee. Dte gemeente zal binnen haar wettelijke 
mogelijkheden doen wat ze kan. Er zal meer druk komen op bijstandsverlening en 
armoedebestrijding. We realiseren ons dat dit niet aan iedereen soelaas zal bieden. Het zal ook 
gevolgen hebben voor de mentale veerkracht, voor het gevoel van veiligheid en het geestelijk 
welbevinden. Daar waar mogelijk zetten we ons daarvoor in met onze samenwerkingspartners.  

De snel veranderende wereld vraagt om over de toekomst na te denken. We willen daarom samen 
met inwoners, bedrijven en instellingen onze toekomstvisie tot 2035 herijken.

 

Voldoende woningen in alle kernen

Alle inwoners moeten de kans hebben in Woensdrecht te blijven wonen. Alle nieuwbouwplannen 
zijn duurzaam. We streven ernaar deze bestuursperiode tenminste 250 woningen te bouwen; 
onze ambitie is groter. We bouwen voor alle categorieën woningzoekenden, alle typen woningen 
en woonvormen. We richten ons speciaal op jongeren, starters en senioren en willen graag dat 
daar één op drie nieuw te bouwen woningen voor beschikbaar komt en blijft. Met de 
woningbouwcorporaties maken we afspraken om de sociale woningvoorraad minimaal op peil te 
houden. We voldoen aan onze taakstelling statushouders te huisvesten. 

 

Wmo, zorg en inkomen  

Ons uitgangspunt blijft dat niemand buiten de boot mag vallen. Ieder doet wat hij, zij of hetzelf kan 
of kan organiseren. Dat vullen we aan met zorg op maat binnen de wettelijke normen. 
Als inwoners niet kunnen voorzien in een eigen inkomen worden zij begeleid naar passende 
arbeid. Als dat niet lukt, stimuleren we hen tot het leveren van een maatschappelijke 
tegenprestatie. We zijn trots op ons armoedebeleid, dat zetten we voort. 
Steeds meer gaat de aandacht uit naar gezond zijn en een gezonde levensstijl. We investeren 
daarom in deze periode in gezondheidspreventie.  
In Woensdrecht wordt iedereen graag oud in zijn eigen omgeving. Dat is een groot goed, maar 
ook een zorg als dat zonder hulp niet meer zelfstandig lukt. We blijven mantelzorgers 
ondersteunen.    
 

1

 

Leefbaarheid en voorzieningen in alle kernen behouden

Het is belangrijk dat iedere kern zijn eigen identiteit en waarden behoudt. Gemeentelijke 
voorzieningen en accommodaties zijn daarvoor onontbeerlijk. We investeren in voorzieningen en 
activiteiten voor jongeren om de leefbaarheid binnen de gemeente te behouden en te verbeteren. 
We houden in elke kern de gemeentelijke voorzieningen in stand. We ondersteunen initiatieven 
voor overname van eigendom of in zelfbeheer door verenigingen of inwoners. 
De vele verenigingen verbinden op allerlei gebied. Daar waar mogelijk zullen we met de BWI 
ondersteunende activiteiten ontwikkelen die verenigingen helpen zich te concentreren op het 
bieden van hun activiteiten aan onze inwoners. We stimuleren vooral jeugdigen en ouderen om 
aan sport te gaan doen en sociaal actief te zijn. 
Het behoud van erfgoed draagt bij aan de eigen identiteit van de kernen en vergroot de 
recreatieve en toeristische aantrekkelijkheid van de gemeente. We werken met veel partners 
samen aan een nieuw erfgoedbeleid en de uitvoering daarvan.  
We onderzoeken hoe we in Putte in samenwerking met de Belgische buurgemeenten een 
samenhangend voorzieningenaanbod kunnen bieden aan de inwoners van deze versmolten kern. 
We streven ernaar dat onze inwoners onze voorzieningen, de gemeentelijke accommodaties, 
dienstverlening, de buitenruimte en de veiligheid waarderen met een 7. 

 

Een kwalitatief aangename en goed onderhouden openbare ruimte

We willen de onderhoudsniveaus in de openbare ruimte op huidige niveau houden. Dat monitoren 
en evalueren we samen met de vastgelegde beleidsuitgangspunten telkens bij reguliere herijking 
van de onderhoudsplannen. Voor onkruidbestrijding op verhardingen is voor 2022 en 2023 extra 
geld vrijgemaakt. We willen dat binnen de financiële mogelijkheden structureel maken.

 

Toerisme en recreatie

Recreatie is van belang voor iedereen. Toeristen zoeken het de laatste jaren dichter bij huis. Onze 
mooie natuur en ligging biedt de toerist daarvoor geweldige mogelijkheden. We blijven streven om 
meer toeristen op de campings, in hotels, B&B’s en vakantiebungalow te laten verblijven. Dat 
betekent ook dat we in blijven zetten op grootschalige huisvesting van arbeidsmigranten, aan de 
randen van de kernen. We gaan door met het promoten van Woensdrecht en de Brabantse Wal 
door het jaarlijks binnenhalen van grote sport- en wielerevenementen. 
We brengen een nieuw accent aan in het Fiets- en Wielerplan: meer aandacht en middelen voor 
fietsen en de fietsrecreant. Woensdrecht is een ideale wandelgemeente met een uitgebreid 
wandelnetwerk, dit willen we goed onderhouden en mogelijk uitbreiden. We hebben aandacht voor 
de bereikbaarheid en toegankelijkheid voor mindervaliden.  

 

Woensdrecht op weg naar een duurzame gemeente 

Woensdrecht wil op termijn energie- en klimaatneutraal zijn, we volgen daarin het landelijke 
tempo. We stellen de Warmtevisie vast. We bepalen in een nieuw uitvoeringsprogramma 
duurzaamheid de ambitie tot 2026. We maken afspraken binnen een nieuwe Regionale 
Energiestrategie over het tempo en de ambitie. 
Duurzaam zijn betekent ook dat we klimaatadaptief gaan denken en daarnaar handelen in de 
ontwikkeling en uitvoering van plannen. 

2

Wij stimuleren onze inwoners en bieden actieve ondersteuning om te verduurzamen. We zetten in 
op verduurzaming van de bestaande woningen. We leggen het accent op meer ‘Zon op het dak’. 
Dat geldt ook voor onze bedrijven. De gemeente verduurzaamt het eigen vastgoed en 
accommodaties, deze worden zo energieneutraal mogelijk gemaakt in deze bestuursperiode. 
We zijn voor duurzame energieopwekking. We willen er, met uitzondering op de Vliegbasis 
Woensdrecht, buiten de vergunde initiatieven geen extra zonneparken bij in deze bestuursperiode. 
Dat geldt ook voor windmolens. We kunnen dat niet garanderen. De druk op het snel realiseren 
van alternatieve vormen van energieopwekking is door de energiecrisis zo groot dat medewerking 
door Rijk of provincie aan ons kan worden opgelegd. 
De agrarische sector is onlosmakelijk verbonden met ons landschap. Daar moet ruimte voor 
blijven. We realiseren ons dat het verminderen van stikstofuitstoot noodzakelijk is maar we zijn 
tegen een gedwongen uitkoop van onze agrariërs.   
De hoeveelheid afvalstoffen moet tot 2025 nog verder naar beneden. Samen met Saver blijven we 
zoeken naar innovatieve manieren van recycling en afvalscheiding. De milieustraat zal daar een 
spil in zijn. Het uitgangspunt blijft dat de vervuiler betaalt en de afvalstoffenheffing kostendekkend 
is.

 

Inwoners en de gemeente

We willen een diverse en inclusieve gemeente zijn. Iedereen moet op een respectvolle manier 
mee kunnen doen en met elkaar omgaan. We staan voor alle vormen van betrokkenheid open.
Dat betekent dat de wijze waarop we betrokkenheid willen organiseren daarvoor de kansen en 
mogelijkheden biedt. Iedereen moet kunnen meedoen: jongeren, ouderen, digitaal wel- en niet- 
vaardigen, minderheden enz.  We willen jongerenraad een nieuw platform bieden. 
Soms willen inwoners de gemeente uitdagen omdat zij van mening zijn dat ze zaken zelf anders, 
beter of goedkoper kunnen doen. Dat geldt steeds vaker ook voor de evaluatie en uitvoering van 
beleid. Onze visie hierop willen we vastleggen in een nieuwe beleidsnotitie.
De Omgevingswet wordt een feit. Aan de Omgevingstafel zitten straks alle betrokkenen aan tafel 
en voeren op basis van heldere criteria het gesprek over een initiatief. Dat betekent ook een 
andere rol voor de gemeente, dat is een leerproces en wordt periodiek geëvalueerd. 
Onze gemeentelijke dienstverlening blijft innoveren en tegelijk toegankelijk voor iedereen.  

 

Verkeer en vervoer

We stimuleren elektrisch rijden en we werken aan de totstandkoming van snelfietspaden en  
investeren in het onderhoud en mogelijke uitbreiding  van fietspaden. We zien dat 
busdienstregelingen onder druk staan en commerciële afwegingen leiden tot een verdere 
verschraling van het aanbod. We doen er alles aan om het bestaande aanbod in stand te houden. 
We anticiperen op de ontwikkeling van het openbaar vervoer zoals de ontwikkeling naar gedeelde 
mobiliteit en hubs zoals de provincie die voor ogen staat. We willen daar samen met de inwoners 
alternatieve vervoersvormen voor in de plaats stellen. We gaan actief aan de slag om 
grensoverschrijdend vervoer naar België van de grond te krijgen. Dat is nodig omdat veel van 
onze inwoners aan beide zijden van de grens werken, naar school gaan of recreëren. 

3

 

Groene karakter Woensdrecht handhaven en beschermen 

Woensdrecht is de groene gemeente op de Brabantse Wal. Dat wordt bedreigd door uitdroging en 
andere klimaatveranderingen. Het wordt een uitdaging het zoete water dat de Brabantse Wal 
afstroomt vast te houden, en in drogere periodes in te zetten in onze polders en op de hogere 
zandgronden. We willen ons daar samen met het waterschap, onze agrariërs en 
landschapseigenaren sterk voor maken. De open polders moeten behouden blijven. Er is daar en 
elders in Woensdrecht geen ruimte voor nieuwe grote bedrijventerreinen. We houden vast aan het 
groene karakter van onze gemeente. We kijken hoe we samen met onze inwoners binnen en 
buiten de kernen kunnen vergroenen. Verdwijnend groen wordt gecompenseerd.  

 

Aviolanda en Vliegbasis Woensdrecht

We blijven investeren en faciliteren in de ontwikkeling van Aviolanda en de daar gevestigde 
bedrijven. Dat doen we samen met de Vliegbasis, bedrijfsleven en onderwijsinstellingen. Het 
ontwikkelen van een Air Campus is daarbij van cruciaal belang. Het vertrek van Fokker Elmo 
vraagt om een nieuwe invulling. We ondersteunen de Vliegbasis waar mogelijk in het verder 
ontwikkelen tot een internationaal onderhoudscentrum. 

 

Investeren in jeugd en onderwijs

We tornen niet aan de jeugdhulp die we nu al bieden. We investeren in vroegsignalering en 
preventie. We blijven samenwerken in West-Brabant West in de inkoop van zorg, maar ook met de 
huisartsen en zorgaanbieders.  De toegang blijft laagdrempelig en wordt in de eigen gemeente 
geboden. We zetten ons armoedebeleid ruimhartig voort en kijken daarbij naar de hele 
gezinssituatie. We stimuleren dat iedereen met een startkwalificatie het onderwijs verlaat. 
We werken aan het voorkomen van taalachterstanden. In Woensdrecht wordt basisschool Fortuna 
gerealiseerd en in Ossendrecht renoveren we ’t Paviljoen. In Huijbergen komt op termijn 
nieuwbouw. We blijven investeren in groeneducatie en groene schoolpleinen.

 

Ondernemen en werkgelegenheid 

Woensdrecht wil een aantrekkelijke gemeente voor onze ondernemers blijven. We willen in een 
economische en detailhandelsvisie samen met de ondernemers de inzet daarvoor bepalen. De 
regeldruk houden we laag. We stimuleren hergebruik van bestaande bedrijventerreinen en willen 
Driehoeven III realiseren voor bestaande en eigen ondernemers uit de gemeente. 

 

Veiligheid 

De gemeente is één van de partners in de veiligheidsketen. Veiligheid staat of valt met een goede 
en gecoördineerde samenwerking tussen politie en eigen handhavers, brandweer en 
ambulancezorg. Samenwerking willen we zeker in het buitengebied verder stimuleren. We zetten 
ons in om de brandweerzorg in met name Putte en ambulancevervoer in de grensstreek 
daadwerkelijk grensoverschrijdend te maken. 
We kunnen niet zonder de steun van en aan onze burgerhulpverleners: de buurtpreventisten, de 
verkeersregelaars, EHBO-ers en AED-bedieners.  
Ondermijning in welke vorm dan ook baart ons zorgen en bedreigt de democratie. Daaraan wil 
Woensdrecht als een weerbare gemeente het hoofd bieden. We stimuleren het melden van 
misstanden. We zetten waar mogelijk bestuurlijke middelen maximaal in om drugsverkoop, - 

4

productie en afvaldumpingen te ontregelen, en we houden vast aan het 0-beleid voor coffeeshops. 
We blijven inzetten op preventie van drugsgebruik.     

 

Bestuurlijk samenwerken 

Vanuit haar eigen kracht en waarden, werkt Woensdrecht samen met veel partners. We doen dat 
steeds vaker met andere overheden in de regio. We doen dat actief en nemen daarbij een stevige 
positie in. Samenwerken biedt voordelen, Woensdrecht is tegen gemeentelijke herindeling en is 
een bestuurskrachtige en financieel gezonde gemeente. 

 

Gemeentelijke belastingen en ﬁnanciën

Zoals eerder gezegd plaatst de hoge inflatie ons voor grote uitdagingen. Dit leidt tot hogere 
uitgaven in de exploitatie, maar ook de ramingen voor investeringen worden daardoor ongewis. 
Dat laatste kan leiden tot het temporiseren van uitgaven. Mogelijk stelt ook een herverdeling van 
het gemeentefonds ons voor extra uitdagingen. 
We willen de gemeentelijke heffingen en belastingen niet verhogen en passen maximaal alleen de 
inflatiecorrectie toe. 

Woensdrecht, 12 april 2022

Namens Algemeen Belang Zuidwesthoek,
Voorzitter, 
I. Brouwer 

 
 

 
 

 
 

 
 

Lijsttrekker,
L.G.M. van der Beek

Namens het CDA Woensdrecht,
Voorzitter, 
 
A.P.H. van Agtmaal   

 
 

 

Namens de D66 Woensdrecht,
Voorzitter, 
 
K. Suijkerbuijk 

 
 

 
 

 
 

 
 

Lijsttrekker,
J.M.A. van Agtmaal

Lijsttrekker,
T.J.W. de Heer

5

